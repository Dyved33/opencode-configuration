# Stile degli appunti

Unica fonte per lo stile. Vale per ogni nota di lezione. Se una regola qui e una nota scritta dall'utente dicono cose diverse, vale la nota dell'utente.

## Principio

Sono appunti di uno studente che ha capito la lezione, non una dispensa. Servono a studiare per l'esame, dove va riportato ciò che ha detto il docente.

Per questo il contenuto non si perde mai. Tutto ciò che sta negli appunti dell'utente, negli appunti grezzi e nel materiale del docente resta nella nota: definizioni, teoremi, dimostrazioni, formule, codice, immagini, ma anche esempi, elenchi completi, numeri, casi particolari, osservazioni e precisazioni fatte a voce. Non decidi tu cosa è secondario. Il tuo lavoro è sistemare la forma, correggere gli errori e aggiungere ciò che manca.

Si tolgono solo le parole che non portano informazione. Se togliendo una frase non si perde nessuna informazione, la frase va tolta; se si perde anche solo un dettaglio, la frase resta e al massimo si accorcia. Nel dubbio, tieni.

La lunghezza non ha un limite: la decide il contenuto. Una lezione lunga o un concetto difficile producono una nota lunga, ed è giusto così. Quello che conta è la densità:

- la stessa informazione si scrive una volta sola, nel punto in cui serve: se è ripetuta identica in due punti tieni la versione più completa;
- un concetto difficile merita tutta la spiegazione che serve per capirlo; uno semplice una riga;
- gli esempi del docente e dell'utente restano tutti; di tuo ne aggiungi al massimo uno per concetto, e solo se aiuta;
- se un paragrafo si può dire in metà delle parole senza perdere informazioni, va detto in metà delle parole.

Per accorciare si tolgono parole, mai contenuti.

Tre tipi di testo, e solo questi:

- **Definizione asciutta**: una frase, formale, con la notazione del docente.
- **Spiegazione discorsiva**: dice *perché* o *come* funziona un passaggio, con parole semplici e anche in prima persona ("se mi trovo in $q_0$ e leggo $a$..."). Non ripete la definizione con altre parole.
- **Callout**: esempi, note, avvertimenti. Stanno fuori dal flusso del testo.

## Cosa non scrivere

- Introduzioni e chiusure: "In questa lezione vedremo", "In conclusione", "Come abbiamo visto".
- Sezioni "Introduzione", "Conclusioni", "Concetti chiave", "Riepilogo".
- Enfasi vuota: "è importante notare che", "fondamentale", "cruciale", "estremamente", "strettamente".
- Titoli a effetto ("Il motore dell'infinito"): il titolo dice l'argomento e basta.
- Maiuscole Su Ogni Parola nei titoli e nelle etichette.
- Grassetto a pioggia: va solo sul termine che viene definito, la prima volta.
- Elenchi in cui ogni punto è "**Etichetta:** frase generica". Un elenco serve quando gli elementi sono davvero paralleli.
- Callout con titoli come "Nota del Prof", "Approfondimento", "Contesto storico".
- La stessa cosa detta due volte. L'unico riassunto ammesso è la sintesi in fondo alla nota.

## Struttura della nota

```markdown
# Titolo della lezione

## Argomento principale
Testo.

**Sotto-argomento:** testo che continua sulla stessa riga.

> [!info] Sintesi:
> - punto chiave
> - punto chiave
```

- Un solo `#`, con il titolo. La data sta solo nel nome del file (`2026-05-07 Automi a pila.md`), mai nel testo. Niente frontmatter, niente tag.
- `##` per gli argomenti della lezione. `###` solo se un argomento è davvero lungo. Mai `####`.
- Dentro una sezione, per separare i sotto-argomenti usa l'etichetta in grassetto a inizio paragrafo (`**Grafo di un automa:**`), non un titolo.
- Titoli senza numeri, senza grassetto, senza emoji, con la sola iniziale maiuscola.
- Niente righe `---` tra le sezioni e niente sezione di navigazione in fondo.
- La nota si chiude sempre con un callout `> [!info] Sintesi:`: da 3 a 6 punti, una riga ciascuno, con ciò che della lezione va ricordato. Niente frasi nuove e niente formule lunghe. È l'ultima cosa della nota e ce n'è una sola.

## Etichette

In corsivo, a inizio paragrafo, seguite dai due punti:

`*Definizione:*` `*Teorema:*` `*Lemma:*` `*Proposizione:*` `*Dimostrazione:*` `*Osservazione:*` `*Vantaggi:*` `*Svantaggi:*`

Altre abitudini da mantenere:

- Elenchi con `-`. Elenchi numerati solo per passi in sequenza.
- La glossa con ` = ` dopo un termine formale: `$Q$ è l'insieme degli stati = tutte le configurazioni che il dispositivo può assumere`.
- `<u>...</u>` per la frase chiave di un paragrafo. Al massimo una per sezione.
- Corsivo per i termini inglesi e per il termine tecnico citato (*busy-waiting*, *semWait*).
- Frecce, puntini e simboli sono liberi: `->`, `=>`, `→`, `…` vanno tutti bene.

## Callout

Solo questi tipi, sempre in minuscolo:

| Tipo | Uso |
|---|---|
| `[!example]` | esempio, esercizio svolto, immagine di un caso concreto. Di solito senza titolo. |
| `[!info]` | spiegazione a parole di un passaggio formale (`In altre parole:`, `N.B.`) e sintesi finale della nota (`Sintesi:`) |
| `[!important]` | la cosa che all'esame non si può sbagliare. Raro. |
| `[!warning]` | errore tipico, caso limite. Titolo tipico: `Attenzione:` |
| `[!tip]` | promemoria. Titolo tipico: `Ricorda` |
| `[!todo]` | punto da rivedere. Vedi sotto. |

Un callout non ripete il testo che lo precede. `[!info] Sintesi:` è riservato alla chiusura della nota; per spiegare a parole un passaggio formale difficile usa `[!info] In altre parole:`, in poche righe.

## Formule e codice

- `$...$` nel testo. `$$...$$` su righe proprie per le formule lunghe o che meritano risalto.
- Nelle formule segui la notazione già usata nella nota e dal docente. Non convertire le formule esistenti.
- Codice e pseudocodice sempre in un blocco ` ``` `. L'etichetta dopo i tre apici è quella che mette l'utente: il linguaggio (`c`, `java`) oppure un nome (`Algoritmo_di_Dekker`). Non cambiarla. Nei blocchi nuovi metti il linguaggio se è codice vero, altrimenti un nome senza spazi.
- Nomi di funzioni e variabili nel testo tra apici singoli: `` `fork()` ``.
- Tabelle solo per confronti con almeno due colonne di dati.

## Immagini

Le immagini le inserisce l'utente e stanno nella cartella `images/` accanto alla nota. Non rinominarle, non spostarle, non inventarne. In `src` va il solo nome del file, copiato identico a come l'ha scritto l'utente, senza `images/` davanti.

Non puoi vedere le immagini: non descrivere cosa mostrano se non te lo dice il testo dell'utente.

Eccezione: quando la foto la fa l'agent con `pdftoppm` da una pagina del materiale, la descrizione si scrive dal testo che l'OCR (`tesseract`) restituisce. In `src` va il solo nome del file, esempio `slide-06.png`, senza `images/` davanti. Si riporta solo ciò che l'OCR legge: niente dettagli inventati.

Fuori dai callout ogni immagine usa uno di questi layout. Quale usare lo dice il segnaposto che l'utente scrive dopo l'immagine:

| L'utente scrive | Layout |
|---|---|
| `![[x.png]]` | ridimensionata a 300 |
| `![[x.png]] // adatta //` | adattata alla larghezza della pagina |
| `![[x.png]] // sotto: testo //` | con scritta sotto |
| `![[x.png]] // lato: testo //` | con testo a lato. Con `// lato //` senza testo, a lato va il paragrafo che segue |

Ridimensionata:

```html
<div style="display: flex; justify-content: center;">
  <img src="x.png" width="300">
</div>
```

Adattata alla pagina:

```html
<div style="display: flex; justify-content: center;">
  <img src="x.png" style="width: 100%;">
</div>
```

Con scritta sotto:

```html
<div style="text-align: center;">
  <img src="x.png" alt="Immagine" />
  <p>Testo</p>
</div>
```

Con testo a lato:

```html
<div style="display: flex; align-items: flex-start; gap: 20px;">
  <div style="flex: 1;">
    <img src="x.png" style="width: 100%; border-radius: 8px;">
  </div>
  <div style="flex: 1.5;">
  Testo
  </div>
</div>
```

Dentro un `<div>` il Markdown non funziona: corsivo con `<i>`, grassetto con `<b>`, niente `$...$`. Se il testo a lato ha formule, usa il layout ridimensionato e metti il testo sotto, fuori dal div.

Dentro un callout l'immagine resta `![[x.png|300]]`. Le immagini già in un `<div>` non si toccano.

## Segnaposto dell'utente

Fuori dai blocchi di codice, `// ... //` è un'istruzione per te, da eseguire in quel punto:

| Segnaposto | Cosa fare |
|---|---|
| `// slide 28 //`, `// slide 19-21 //` | leggi quelle pagine del materiale e integra qui il contenuto |
| `// def X //`, `// tabella X //`, `// passaggi X //` | cerca X nel materiale e riportalo qui |
| qualsiasi altro testo | è una richiesta: approfondisci, correggi, aggiungi un esempio, ecc. |

Il segnaposto sparisce solo quando è stato eseguito. Se non riesci a eseguirlo, sostituiscilo con un `[!todo]` che dice cosa manca.

## Todo

```markdown
> [!todo] slide 28 non trovata in automi.pdf
```

Lascia un `[!todo]` quando: un segnaposto non si risolve, il materiale e gli appunti si contraddicono e non sai chi ha ragione, un passaggio ti sembra sbagliato ma non puoi verificarlo. Una riga, concreta. A ogni passata prova a chiudere i `[!todo]` già presenti.

## Collegamenti

Collega con un wikilink le lezioni dello stesso corso quando un concetto è spiegato in un'altra nota: `[[Nome del file|testo]]`, oppure `[[Nome del file#Sezione|testo]]`. Solo verso note che esistono (controlla prima), solo alla prima occorrenza nella sezione, e senza cambiare il testo per far posto al link.

## Esempio

Così no:

```markdown
### **Il Time-Sharing: Una Rivoluzione Interattiva**
Il **Time-sharing** (condivisione del tempo) è un paradigma fondamentale sviluppato per supportare la gestione di più lavori interattivi. È importante notare che:
* **Condivisione fluida:** Il processore viene condiviso in modo fluido tra tutti gli utenti attivi.
* **Accesso simultaneo:** L'accesso avviene simultaneamente attraverso l'uso di terminali.

> [!NOTE] Nota del Prof
> Il time-sharing permette quindi a più utenti di usare contemporaneamente la stessa macchina.
```

Così sì:

```markdown
## Time-sharing
Il processore viene condiviso fra più utenti collegati da terminale: il SO assegna a turno a ogni programma un *quanto di elaborazione*. L'obiettivo non è più massimizzare l'uso della CPU (multiprogrammazione) ma minimizzare il tempo di risposta.
```

E questo è il registro giusto per definizione, spiegazione e callout insieme:

```markdown
## Semafori
Meccanismo per sincronizzare l'accesso alle sezioni critiche. Un semaforo è formato da una variabile intera, una coda e tre operazioni:
- Inizializzazione a un valore non negativo
- *semWait:* decrementa il valore. Se diventa negativo, il processo è sospeso e messo in coda
- *semSignal:* incrementa il valore. Se non diventa positivo, uno dei processi in coda è riattivato

> [!info] In altre parole:
> Quando il valore è positivo dice quanti processi possono ancora entrare, quando è negativo dice quanti sono in coda.

*Osservazione:* il processo non può sapere in anticipo se con *semWait* sarà sospeso.
```
